<div id="balde-lyr-3-32" class="edition">
    <h3>Lyr. 3, 32</h3>
    <div class="scrollable-text-container">
        <div class="scrollable-text">
            <lg class="title">
                <l>AD JOHANNEM TARANDAM</l>
                <l class="cursive">Iuvenem se scribendis Satyris operam dedisse.</l>
                <l>ODE XXXII</l>
            </lg>
            <lg class="sapphic">
                <l>Ille ego primis iaculator annis,</l>
                <l>Certus audaci Satyra ferire</l>
                <l>Punicas aureis, inimica tandem</l>
                <l>Peila recondo.</l>
                <l>In suas traxit Iuvenalis olim</l>
                <l>Fervidum parteis: rabieque sacra</l>
                <l>Imbuit venam, velut acta taedis</l>
                <l>Volsca Mimallon.</l>
                <l>Robur et vireis , animosque et iras</l>
                <l>Flaccus addebat sale maceratas:</l>
                <l>Persius bilem stimulavit et</l>
                <l>Lucilius atram.</l>
                <l>Cui lacessitus timide peperci?</l>
                <l>Quem tuli nostros ale provocantem</l>
                <l>Zoilum nervos? Quot ad usque restim</l>
                <l>Paene coegi?</l>
                <l>Semper armatus, gradiebar instar</l>
                <l>Hystricis, retro mediantis ictum:</l>
                <l>Omnibus membris in arundinetum et</l>
                <l>Spicula versis.</l>
                <l>Nunc in obliquum celeris iambos, i</l>
                <l>Et Lycambeo madidos cruore;</l>
                <l>Nunc in adversum redeunte penna,</l>
                <l>Vulnera fixi.</l>
                <l>Mitius quondam furit orba tigris,</l>
                <l>Ante speluncam: minus Ursa maior</l>
                <l>Iam bipes saevit. Minus icta calce</l>
                <l>Vipera mordet.</l>
                <l>Flevit ultrici furiale Muffo</l>
                <l>Taurea caesus, vomuitque flammam;</l>
                <l>Saeva per crassas micuere Nelli</l>
                <l>Fulgura nareis</l>
                <l>Risit iratus Maracipsa moestum,</l>
                <l>Vique seposti stupuit doloris:</l>
                <l>Et femur supra posuit trementis</l>
                <l>Vincula surae.</l>
                <l>Vappius nostros ubicumque vultus</l>
                <l>Nunc quoque incurrit, fugitivus horret:</l>
                <l>Atra ceu trist Nemesis sequatur</l>
                <l>Terga flagello.</l>
                <l>Dum novum morti speculatus hostem.</l>
                <l>Cote liventeis acuo sagittas:</l>
                <l>Ecce, vindictae subito resedit</l>
                <l>Dira cupido.</l>
                <l>Defluunt arcus, subeunte molli</l>
                <l>Pectoris costas animum sensu:</l>
                <l>Et repentinum lupus, o Taranda,</l>
                <l>Mutor in agnum.</l>
                <l>Non libet duros iterare caestus:</l>
                <l>Languet exermi genuinus ore.</l>
                <l>Rixa cum primis calet orta verbis,</l>
                <l>Cedimus ultro.</l>
                <l>Semen irarum removere velox,</l>
                <l>Nil volat terris modo, nil Aquino;</l>
                <l>Arduis totum sed enim Sabinis</l>
                <l>Debeo plectrum.</l>
                <l>Quod cano, flos est, vel amica Virgo:</l>
                <l>Vel nemus sacrum, riguique puris</l>
                <l>Fontibus colles, et amans sororis</l>
                <l>Gratia nodum.</l>
                <l>Vivo me plenus, nihil appetendo,</l>
                <l>Neminis sternax: et utramque Sortem</l>
                <l>In sinu porro; neque iam timendus</l>
                <l>Vitor ab ullis.</l>
                <l>Inter admissus Socios, cuivis</l>
                <l>Laesus ignosco: licet immerentis</l>
                <l>Saepe latratum caput obstrepens ca-</l>
                <l>lumnia pulset.</l>
                <l>Candidus morum, quotiens amaros</l>
                <l>Audio risus? Quotiens ad arma</l>
                <l>Tardus irritor, veterem monendus</l>
                <l>Stringere versum?</l>
                <l>Abnego ferrum tamen, et duella.</l>
                <l>Omnibus caecum videor cadaver:</l>
                <l>Quod viri iuxta puerique pronum</l>
                <l>Impune supinent.</l>
                <l>Hic manu nasum trahit: ille barbam</l>
                <l>Vellit ac crineis; Maciemque magnae</l>
                <l>Consociam Famae pavidus tueri</l>
                <l>Cominus audet.</l>
                <l>Qualis Androcli leo mansuetus</l>
                <l>Fertur Albanos habitasse monteis:</l>
                <l>Arva securo grege caprearum</l>
                <l>Praetereunte.</l>
                <l>Scilicet probris oneratus omni</l>
                <l>Dormiam vulpi! Patiarque plebis</l>
                <l>Improbae Maneis, tacitusque nulli</l>
                <l>Iusta reponam!</l>
                <l>Surge Samsones imitate, Vates,</l>
                <l>Et Philisteos super ire Momos,</l>
                <l>Hinc et hinc, uno geminas tumultu</l>
                <l>Sterne columnas.</l>
            </lg>
        </div>
    </div>
</div>