<div id="balde-lyr-3-34" class="edition">
    <h3>Lyr. 3, 34</h3>
    <div class="scrollable-text-container">
        <div class="scrollable-text">
            <lg class="title">
                <l class="upper">Ad Exules Alsatas.</l>
                <l class="cursive">Mala quavis fortiter ferenda esse.</l>
                <l class="upper">Ode XXXIV. </l>
            </lg>
            <lg class="alcaic">
                <l>Ergo aut supinæ saxa Tyroleos,</l>
                <l>Hirtasque rupes, nobilis ALSATA:</l>
                <l>Aut inter errabis propinquos</l>
                <l>Helvetiæ miserantis agros<v title="1660: ?">!</v></l>
                <l>Heu, ipse quondam gentibus horreum</l>
                <l>Commune natus: cùm licuit super</l>
                <l>Pendentis Autumni racemis</l>
                <l>Ducere purpureum liquorem,</l>
                <l>Ad rubra labris vina crepantibus.</l>
                <l>Arante <span class="cursive">Sueuo</span> iugera Patriæ,</l>
                <l>Metente <span class="cursive">Burgundo</span>, sedebas</l>
                <l>Ipse tui placidè quietus</l>
                <l>Spectator anni, prô miseras vices,</l>
                <l>Et Fata rerum! ne Cereris quidem</l>
                <l>Lacuna pallentis, recoctâ</l>
                <l>Fruge, sitim lutulenta pellit.</l>
                <l>Iam non in vmbra, sub Platanis anum</l>
                <l>Rangensis vrit Vinea pauperem:</l>
                <l>Nec Tusculanæ dulcis vuæ,</l>
                <l>Quà propior sua cuique vitis,</l>
                <l>Accendet ullas flamma cupidines.</l>
                <l>Eheu! Saguntum, et dira Numantia,</l>
                <l>Famesque, letumque , et cruentus</l>
                <l>Ante oculos populator errat.</l>
                <l>It torvus exul Vinmario fugam</l>
                <l>Mandante: qualis colle Lucretili</l>
                <l>Depulsus, aut qua valle primum</l>
                <l>Cornua circumiere nata.</l>
                <l>Taurus reducto pascua ruminat</l>
                <l>Linquenda visu. Stat prope candida</l>
                <l>Coniux, et armenti magister</l>
                <l>Attonitus. Nemus omne mugit.</l>
                <l>Ne vos, Quirites, lacrima polluat;</l>
                <l>Neu questus oris femineus sonet.</l>
                <l>Frenate fontem: nemo vestro</l>
                <l>Inde bibens, gemitu fruatur.</l>
                <l>Casus iniquos, et Niobe decet</l>
                <l>Vinci ferendo poste. Miser, fui</l>
                <l>Victoris ictus lambit ensem,</l>
                <l>(More canis sibi vulnerato</l>
                <l>Medentis) et sub verbere supplicat.</l>
                <l>Nescimus, eheu! degeneres pati:</l>
                <l>Contraque Fortunam triumphos</l>
                <l>Ex populo reperere pauci.</l>
                <l>Haec tota si non irruat in caput,</l>
                <l>Corpusque verset, qualiter arduus</l>
                <l>Versavit Entellus Dareta,</l>
                <l>Ante bovem super arva fusum;</l>
                <l>Nondum peristi. Quisquis es Alsata.</l>
                <l>Resume vires, extrahe spicula,</l>
                <l>Contemne proscribi: memento</l>
                <l>Omne solum patriam esse forti.</l>
                <l>Tuaene lato vis Ithacae focum</l>
                <l>Praeferre Mundo? Rumpere pertinax</l>
                <l>Adversa, servatos Penateis</l>
                <l>Fer per aquas cineresque tecum.</l>
                <l>Hoc creber Angulus sole Britannico</l>
                <l>Diductus, hoc et dux Telamonius</l>
                <l>Tentavit, Anchisaeque sanguis</l>
                <l>Per Tyrios Rutulosque sparsus.</l>
                <l>Quisquam paterna destitui gemis</l>
                <l>Tellure? Numquam vir bonus exsultat.</l>
                <l>Vindemia? Sed dulce mustum</l>
                <l>Intra animos fluit, atque venas</l>
                <l>Liquens Honestum voluere turgidas.</l>
                <l>Haec summa: Virtus quem comitabitur</l>
                <l>Abire compulsum Brisaco,</l>
                <l>Exsul adhuc retinet Brisacum.</l>
            </lg>
        </div>
    </div>
</div>