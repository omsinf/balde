<div id="balde-lyr-3-31" class="edition">
    <h3>Lyr. 3, 31</h3>
    <div class="scrollable-text-container">
        <div class="scrollable-text">
            <lg class="title">
                <l class="cursive">Ad illustrissimum</l>
                <l>PHILIPPUM BREVANUM</l>
                <l class="cursive">Cum Auctori antiqua numismata monstraret.</l>
                <l>ODE XXXI</l>
            </lg>
            <lg class="alcaic">
                <l>Utcumque gleba subter Achaica</l>
                <l>Crepat refossi lamina Caesaris</l>
                <l>Detrita, Romanisque nummus</l>
                <l>Squalidus eruitur sepulcris;</l>
                <l>Nostrate gaza carius aestimas:</l>
                <l>Placetque gemmis gratior omnibus,</l>
                <l>Concisus in vultus minutos</l>
                <l>Materiae veteris tyrannus.</l>
                <l>Flammatus, inquis, sic oculos Nero,</l>
                <l>Sic Hadrianus, sic pater Aelius,</l>
                <l>Sic antecedentes ferebant</l>
                <l>Ora Titi solymis timendi.</l>
                <l>Bos Iulianum cornibus indicat.</l>
                <l>Phocam securis, quam bene barbari</l>
                <l>Fastus, et atroces in auro</l>
                <l>Stant animi! Iuvat intueri</l>
                <l>Rubiginosas saevitiae notas,</l>
                <l>Vinctaeque laurum frontis, et asperi</l>
                <l>Stellas renidenteis capilli,</l>
                <l>Et trabeam, volucremque conto</l>
                <l>Supervolantem. Quadri iugos agit</l>
                <l>En, Nerva currus victor, et aetheri</l>
                <l>Sublimis immittit triumphum.</l>
                <l>Ipse sedet, minioque pictus</l>
                <l>Iucunda plebis iurgia digerit,</l>
                <l>Spectante Roma, tristis, et aspici</l>
                <l>Depressus horret signa Dacus,</l>
                <l>Ante Iovis feriendus aram.</l>
                <l>Haec curioso nuper imaginum,</l>
                <l>Philippe, visu multus obiveras.</l>
                <l>Inscripta mirabar metallis</l>
                <l>Signa quidem faciesque prisco</l>
                <l>Horrore fractas; te potius tamen.</l>
                <l>Ex quo loquentem prisca Boethium,</l>
                <l>Gracchosque, et antiquum Catonem,</l>
                <l>Ac Fabios mihi Consulares</l>
                <l>Audire visus, nil pretiosius</l>
                <l>Desiderabam. Pectore in unico</l>
                <l>Se tota spectandam Vetustas</l>
                <l>Exhibet, historisque ludit.</l>
                <l>
                    <v title="1729: Terendus">Verendus</v> annis iam propioribus
                </l>
                <l>Sisti, sonantem Diis animam bonis</l>
                <l>Fers in senatum, viva Scauri</l>
                <l>Effigies, Thraseaeque magni.</l>
                <l>Namque et benignus candor, et inclytae</l>
                <l>Magnaeque Mentis copia fulgurat;</l>
                <l>Ruptura per quascumque nubeis</l>
                <l>Consiliis, agilique telo</l>
                <l>Sagacitatis. Tu bene perspicax,</l>
                <l>Ventura tangis pollice Delphico:</l>
                <l>Doctusque coniectare verum,</l>
                <l>Luce frui potes obserata.</l>
            </lg>
        </div>
    </div>
</div>