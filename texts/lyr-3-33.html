<div id="balde-lyr-3-33" class="edition">
    <h3>Balde, Lyr. 3, 33</h3>
    <div class="scrollable-text-container">
        <div class="scrollable-text">
            <lg class="title">
                <l>AD DIDACUM WALORSCIUM</l>
                <l class="cursive">Humana vita, laboriosa navigatio.</l>
                <l>ODE XXXIII</l>
                <l class="cursive">Delicatum et timidum senem irridet</l>
            </lg>
            <lg class="asclep4">
                <l>Res est seria, vivere,</l>
                <l>Si nescis, pelagus, Didace, navigas.</l>
                <l>Naulum, seu veheris, dare;</l>
                <l>Temet sive vehis, pendere cogeris</l>
                <l>Vectigal domino maris.</l>
                <l>Haesuras animo pende molestias:</l>
                <l>Quo te cumque feret Notus,</l>
                <l>Mortis pende metum disce malis miser</l>
                <l>Occallescere nauticus.</l>
                <l>Semper vita fuit triste negotium.</l>
                <l>Ipso quin adeo, licet</l>
                <l>Ad Litus cinerum ieceris Anchoram;</l>
                <l>In portu tumulaberis.</l>
                <l>Tecum et fracta ratis, corpus inutile, et</l>
                <l>Membrorum lacerae trabes:</l>
                <l>Rostratum caput ac remigium manus</l>
                <l>Sentinamque uterus trahens,</l>
                <l>Cum prora, et vacui puppe cadaveris.</l>
                <l>Scribetur super asserem:</l>
                <l>Hac fossa situs est nauta Walorscius:</l>
                <l>Unus quem superaverat</l>
                <l>Squalore ac macie terribilis Charon</l>
                <l>In contemptor opum fuit;</l>
                <l>Sed vitae pariter sordibus Euclio,</l>
                <l>Aevique insatiabilis.</l>
                <l>Quum Fatum tacitis passibus ultimum,</l>
                <l>Aegri reperet ad pedes:</l>
                <l>Questus multa deos, ingemuit rapi</l>
                <l>Immaturus, et annuam</l>
                <l>A duris petiit Caelicolis stipem:</l>
                <l>Accepitque biennium.</l>
                <l>Atqui lustra senex <v title="1643: iam">bis</v> tulerat Novem</l>
                <l>Curvo vertice depilis</l>
                <l>Tandem disperiit non sine lacrima.</l>
            </lg>
        </div>
    </div>
</div>